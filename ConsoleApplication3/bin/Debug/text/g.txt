Linje
Linje2
De siste ukene har det vært store ansamlinger av hval langs kysten av Troms og Finnmark.
Forskerne er overrasket og har aldri før sett så mange hvaler på så kort tid. Det var skikkelig bonanza der ute. Det var helt sinnssykt, sier Audun Rikardsen.
Han er professor og naturfotograf, og har i flere år forsket på hval. Etter å ha blitt tipset av fiskere i området om store hvalansamlinger, dro han ut til Malangsgrunnen.
På få timer fant de rundt 15 finnhval, 30–40 knølhval og en gigantisk flokk på langt over 1000 springere.
- Jeg har sett mye hval i mitt liv, men antallsmessig så var vel det der det meste av hval jeg har sett på såpass kort tid.
Overrasket over det store antallet
Årsaken til de store hvalansamlingene er at lodda har kommet ned fra Barentshavet for å gyte på fiskebankene her, forklarer Rikardsen.
Men på senvinteren drar vanligvis knølhvalen til mer tropiske strøk som Karibia eller Vest-Afrika for å pare seg eller føde.
Rikardsen er derfor overrasket over de store ansamlingene av hval i arktiske strøk nå.
- Mange av de voksne knølhvalene burde være på sexferie i Karibia på denne tida.