Endelig! Vi måtte halvveis ut i august før vi fikk årets første tropenatt. Den kom i Tafjord i Møre og Romsdal, der nattens laveste temperatur var på hele 21,4 grader. Som kjent er grensen for tropenatt 20 grader. Høytrykket vi har ventet på i hele sommer kom sent, men godt, og det har ført til høye temperaturer i hele landet. Det forteller vakthavende meteorolog Eldbjørg Moxnes til Aftenposten. - Det er flere steder som har vært i nærheten av tropenatt i natt, men så vidt vi kan se var det bare Tafjord som holdt seg over grensen på 20 grader, forteller hun. 